---
layout: post
title:  "V oblasti kávy – Salento a národní park Los Nevados"
date:   2012-11-03 00:00:00
categories: cestování
---

Když jsem se před příjezdem do Kolumbie ptal, co je druhé nejzajímavější místo, které bych měl navštívit (první je samozřejmě pobřeží Karibiku :)) tak nejčastější odpovědí bylo právě Salento. A to i přes to, že většina návštěvníků zde stráví jen dva dny, během kterých shlédne některou z farem pěstujících kávu a vyrazí na výlet do Valle de Cocora. To nabízí pár zajímavých výhledů a spoustu voskových palem, které jsou prý národním symbolem Kolumbie.

Já jsem podnikl přesně to samé, ale Valle de Cocora mě natolik uchvátilo, že jsem začal koumat, jak tam podniknout vícedenní výlet, aniž bych musel řešit stan a karimatku. Trocha surfování na internetu mě dovedla až k fotce na Flickru, na které byl ručně kreslený plánek cesty z Valle de Cocora do národního parku Los Nevados s vyznačenými místy na přespání na farmách po cestě. Jupíí :).

Přebalil jsem trochu bágl, nechal přebytečné věci bezpečně uložené v hostelu a další den vyrazil brzy ráno na osmihodinovou tůru směrem refugio Primavera. Tajně jsem také doufal, že by se mi odtud mohlo podařit překonat můj výškový rekord a vystoupit na 5250 metrů vysoký  Nevado de Tolima. Když jsem ale na místě zjistil, že bych musel jít s průvodcem, používat mačky a vstávat ve tři ráno, tak jsem si nechal zajít chutě a vyrazil další den navštívit Lagunu el Encanto. Z refugia tam se mnou vyrazila i skupinka místních, která pak pokračovala dál k termálním pramenům a já jsem se přece jen začal škrábat nahoru směrem k Nevado del Tolima. Dal jsem to do 4200m (4350m podle GPS) a pak jsem to otočil, protože stejně nebylo nic moc vidět a tak lenost zvítězila :).

Další den jsem to pak zas seběhl zpátky dolů, vypral zabahněné věci a o 24 hodin později už jsem zas seděl v autobuse, tentokrát s cílem hlavní město Kolumbie, Bogota.

{% include googlePhotosFotogallery.html galleryId='Sukck2AhV6ZYcyaF7' %}
