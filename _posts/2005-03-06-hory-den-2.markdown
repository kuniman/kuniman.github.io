---
layout: post
title:  "Hory: den druhý - na běžkách směr Sněžka"
date:   2005-03-06 17:53:03
categories: hory
---

Už včera jsme se rozhodli (šéf zavelel :)), že jelikož je dneska neděle a sjezdovky budou plné, tak se jde na běžky. Cíl stejný jako loni, kdy se ho ale nepodařilo dosáhnout, Sněžka.

Poučeni minulým nezdarem, nenasadili jsme si běžky hned za chatou, ale až poté, co jsme se skibusem nechali vyvézt na Pomezní boudu. Když jsme tam pak sondovali kudy že na tu Sněžku u hlídačů parkoviště, tvářili se drsně že to není prošlápnuté a cestu nám nedoporučovali. Takže jsme si ji svižně prošlápli a za hoďku a čtvrt jsme už čajovali na chatě Jelenka. Bohužel, zase nekuřácké místo. Týpka za barem jsme se pak znova přeptali na cestu na Snežku a odpověď byla "V pohodě, včera večer se tu ještě někdo ze Sněžky vracel. Bude to ale tak dvakrát horší než sem." Tak jsme si představili dvakrát horší vítr a sněžení a taky si řekli "V pohodě."

![Na Sněžku](https://lh3.googleusercontent.com/z2_lfsUCotnaFStR4VlDNNuxCBOZ-n9-4e2PS4LOvWIzRwSsuuzKxjzTfD9ZhtNcNzfSfe-pLwDe6KvjSy5-xZllBAm7s33p-oETRkEGR0zdUVKAm3UuJx_1Onbpiq1DeK0MaBPPIY_th45UccZFvURqrsA7MJKOFl6LCp_Oz7a-YwUF5-3PYLDiLvacs_zu27V7umOpX09XxLRNz1ugiFhJaMRWOz_JYmEpdZ5iqXdBbOQ-9ZCi4EveRV_VHoE7EG7fe5PUn0va_QAlR3C5qD2kYugkXMpvWVx7poZo7WB78q3gwskkjIaCnieWoWvNcL07YJQDHdur_uzJH441wq_aZpfe1sQZmIZYrgjNeijLW-unXyZOQnbOO9OrBb_o-kgox_xW-Xzbj1BMlzTOHDlblelXetRYc1zZ2kJSuLUJqjq7-yjOL93UcsZ3u7ycuIldhGLJAxaxp-V-x_ENkfQOroRL0RYuBjcDMFB8HoDifDDtzLi3tVoiGxgq9RGQyWD9F6kRByV3LoIEKvpAcpb9-KvfbfzEk87JHnr8T3XJwpjxHKSxNfRkM8DDZsNlpL1ydJlShtzJ4s5Y0JEV6g2i_onlktPFMQvQ_wDAQFClr1YNJODp=w320-h240-no){:class="img-responsive"}

Drobná chybka v plánu byla, že jsme si nepředstavili dvakrát takovou mlhu. Takže asi po dvou kilometrech už nebylo vidět ani na následující tyč vyznačující cestu (viz fotka). A za chvíli jsme už zas čajovali na Jelence. Poté co odešli poslední hosti se i barman slitoval a se slovy "Stejně už nikdo nedorazí." nám podal popelník :).

Poseděli jsme do tří a pak jsme si dali nádherný sjezd neporušenou vrstvou sněhu zpátky. Akorát mi pořád za zadkem jel policajt, který střídavě vykřikoval "Kolena!!" a "Spitzen zusammen!!" :).

Jo jo, Sněžka, však my se tam jednou dostaneme. Na středu je naplánován další pokus.