---
layout: post
title:  "První týden v Kolumbii"
date:   2012-10-29 00:00:00
categories: cestování
---

Zvyklý z Ekvádoru na krátké vzdálenosti, vyrazil jsem ráno optimisticky z Otavala s tím, že během dne překročím hranice, dojedu do Popayanu a pokud bude alespoň trochu světlo, přesedlám na autobus do San Agustínu.

Cha.

Na bus do Popayanu jsem nastupoval ve čtyři odpoledne a jelikož nás během cesty pětkrát stavěla a kontrolovala policie, dojeli jsme do cíle hluboce po půlnoci. Takže tak akorát taxík do hostelu a spát. Nakonec jsem se tu zdržel další dva dny, proběhl trochu město a rozhodnul se místo San Agustínu navštívit Tierradentro.

To se nakonec ukázalo jako dobrá volba, protože kromě toho že cesta tam a zpět trvala o osm hodin méně, tak v celém Tierradentru jsme byli jen dva turisté a tak jsme měli veškeré zajímavosti jen pro nás :). Zajímavosti = dvě muzea (archeologické a etnografické) a hlavně spoustu hrobek (což je jediné co tu zástalo po kultuře žijící tu mezi 7. a 9. stoletím). Z nich je pár ohrazených a hlídaných (ty které mají zachovalou výzdobu), ale většina je volně přístupná a člověk si užije spoustu zábavy při jejich prolézání.

Za dva dny jsme v klidu stačili shlédnout vše co okolí nabízelo a jelikož v Cali zrovna vrcholil festival salsy, přesunuli jsme se na víkend tam. Vystoupení byla zajímavá, ale bohužel plán okoukat kroky a pak je aplikovat v praxi moc nevyšel :)). Každopádně odrážka “tančit salsu v Cali” je odškrtnutá a po krátkém výletu do okolí pokračuji dál směrem na sever. Do oblasti kávy, do Salenta.

{% include googlePhotosFotogallery.html galleryId='icG3iLBX3iccAfXv9' %}
