---
layout: post
title:  "Znovu po stopách Mayů"
date:   2015-05-20 00:00:00
categories: cestování
---

Návštěvou Oaxacy můj pobyt v Mexiku v podstatě skončil a dvěma dlouhými přejezdy jsem se přesunul o jeden stát dále na jih, do Guatemaly. Tady jsem navázal na své předchozí putování za mayskými památkami na Yukatánu a zamířil do Flores.

![Autobus](https://lh4.googleusercontent.com/-5EBsLz5DMTM/VVwRcJk0xfI/AAAAAAAAEEw/l5w9RtLS3gs/w702-h395-no/WP_20150407_001.jpg){:class="img-responsive"}

Po přeplutí hranice na loďce nás naložili do následujícího zázraku a v něm jsme se čtyři hodiny kodrcali po polní cestě. Když jsme konečně najeli na asfalt, řidič zastavil na první benzínce co uviděl a jal se odevšad vyfoukávat navátý prach :).

Archeologické naleziště Tikal je asi nejznámější guatemalskou mayskou památkou, má mnoho odkrytých struktur a jednu z nejvyšších mayských staveb, Chrám IV (pravděpodobně nejvyšší odkrytá?). Vydal jsem se tam nejdříve s organizovanou skupinou s průvodcem, ale protože jsme tam jeli na odpoledne (a na západ slunce) a získali tak lístek s platností i na další den, přespal jsem tam v kempu v hamace a ráno pak vyrazil ještě na jednu návštěvu sám.

Zpátky ve Flores jsem pak při čekání na vytvoření skupiny pro výlet na El Mirador navštívil přilehlou jeskyni, kde když zjistili, že jsem sám, tak jen mávli rukou směrem ke vchodu, ujistili se že mám baterku a prohlásili že prohlídka by mi měla trvat asi hodinu a ať si to projdu bez průvodce :). Naštěstí jsem si den předtím pořídil náhradní balení tužkovek, takže jsem se mohl beze strachu vrhnout dovnitř.

No a pak už se konečně sešlo dohromady dost lidí, abychom mohli vyrazit na zlatý hřeb zdejších atrakcí a hlavní důvod, proč jsem sem přijel. Šestidenní, 120 km dlouhý okruh džunglí, jehož hlavním cílem je jinak nedosažitelné archeologické naleziště El Mirador s pravděpodobně nejvyšší pyramidou na světě. Více viz odkaz na fotky dole.

Po návratu odtud jsem pak vyrazil na krátký relax do Semuc-Champey, kde místní atrakce zahrnují čvachtání se v přírodních jezírkách na řece a průzkum a proplavávání napůl zatopené jeskyně jen se svíčkami.

[Fotogalerie]

[Fotogalerie]: https://plus.google.com/photos/102733220680313798172/albums/6150450038156204401?authkey=CKPymqHDw9-jCg
