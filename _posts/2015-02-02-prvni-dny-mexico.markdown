---
layout: post
title:  "První dny v Mexiku (Tulum a Chetumal)"
date:   2015-02-02 00:00:00
categories: cestování
---

Jelikož jsem o Cancúnu před příletem nenašel nic zajímavého, tak jsem tam jen přespal kousek od autobusového terminálu a další den pak hned nastoupil na autobus směr Tulum. Ten má hned dvě zajímavosti v dosahu jízdního kola a to pláž a mayské ruiny na pláži. Takže jsem hned oboje navštívil.

Dostalo se také na lehce obávanou mexickou kuchyni, ale naštěstí pálivé omáčky servírují zvlášť, takže je na každém, jaké peklo na talíři si zařídí. Horchata tu chutná dost podobně jako v chodovském Habaneru, akorát ji tu vyrábí přímo před očima, což jí dodává na atraktivnosti :). Největší záhadou tak ze začátku bylo, co s těmi horkými tortillami, co přinesli s jídlem. Sousední stůl ještě jídlo neměl a nikdo další tam nebyl. Chvíli jsem uvažoval nad tím, že bych do nich balil to co mám na talíři, ale pak mi to přišlo přece jen trochu komplikované a rozhodl jsem se, že srolovat, namáčet v omáčce a přikusovat k jídlu bude ta správná varianta. Což se mi díky mohutnému šilhání k sousednímu stolu po chvíli potvrdilo.

Protože cestování po Yucatánu je v plánu až za cca dva týdny, tak jsem vyrazil z Tulumu dál na jih, směrem do Belize. Cestou jsem se zastavil v Chetumalu a tam mrknul do musea Mayů a podniknul malý autobusovo/pěšo/na korbě výlet k bývalému mayskému městu Kohunlich. To je oproti ruinám v Tulumu o dost hůře dostupné, takže jsem tam byl jen já a jedna skupinka turistů, co přijeli s průvodcem mikrobusem. A mohlo se tam lézt po pyramidách, takže si člověk užil i nějaké ty pohledy shora. Také se tam ukázalo, jak těžké asi bude hledat ztracená města v džungli, protože hned za posekaným trávníčkem se tyčila neprostupná stěna vegetace. Kolik toho asi museli vydolovat, vysekat a vykácet, než z toho udělali přístupnou památku?

{% include googlePhotosFotogallery.html galleryId='pkb6rMRAn6gohx4g8' %}
