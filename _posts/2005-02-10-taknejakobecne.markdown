---
layout: post
title:  "Taknějakobecně"
date:   2005-02-10 14:47:25
categories: blog
---

Hurááá. Vypadá to velmi nadějně. Zítra už mi snad vrátí opraveného notebooka. Zvládli to opravdu v rekordním čase, na den přesně čtyři měsíce. Kdybych si mezitím už nesehnal jiného, tak bych začal vážně uvažovat o tom, jestli ho vůbec potřebuju :).

Dostala se mi teď do ruky kniha "Mládí v hajzlu" od C.D.Payna. Už jsem o ní slyšel, ale lenost a skleróza zatím vždy vítězily. Teď se ale nějak dostala k bratrovi, tak jsem mu ji hnedka zabavil s tím že do pátku vrátím. Čte se to perfektně, akorát když člověk sedí v tramvaji nebo autobuse, čte si a furt se tak pochechtává a dusí výbuchy smíchu, tak si připadá trochu jak idiot. A podle výrazu mého souseda nejen připadá.

Včera jsem si byl u Oskara změnit tarif a docela mě tam pobavil jeden cizinec, který tam přišel s tím, že chce "zastavit" hlasovou schránku. Obsluha samozřejmě nezaváhala, párkrát ťukla do mobilu a bylo zrušeno. Z uspokojení z dobře odvedené práce jí ale vytrhnul dotaz, jak že se do té schránky teda dostane. Po chvíli vyjasňování už bylo jasné, že ne "zastavit", ale "nastavit".

A nakonec, v sobotu zas hrajou Žabáci ve Vlašimi, v nějakém klubíku na zámku, tak zas budou další fotky. Tentokrát se těšte spíš na portréty, protože jsem si pořídil teleobjektiv, takže další měsíc nebudu fotit ničím jiným :)).