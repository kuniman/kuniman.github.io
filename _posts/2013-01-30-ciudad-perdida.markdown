---
layout: post
title:  "Trek Ciudad Perdida"
date:   2013-01-30 00:00:00
categories: cestování
---

O tomhle treku jsem uvažoval už od té doby, co jsem vyrazil na cesty, ale dokud jsem nedorazil na karibské pobřeží Kolumbie, nebyl jsem si jistý, jestli ho lze ještě podniknout. V Cartageně jsem zjistil že ano a jelikož většina z party, se kterou jsme prozkoumávali Cartagenu nad tím také uvažovala, dali jsme hlavy (a peníze) dohromady a přesunuli se do Santa Marty. Tam jsme den obíhali agentury, smlouvali jak diví a nakonec srazili cenu o 15%. Aspoň tak :).

Následující den ráno nás pak vyzvedla teréní Toyotka, k naší skupince čtyř se přidal ještě australský pár (se kterým jsme se už seznámili pár dní předtím při návštěvě bahenní sopky u Cartageny) a jeden Amík a jeden Ir a vyrazili jsme za pětidenním dobrodružstvím v dešťném pralese v pohoří Sierra Nevada de Santa Marta. Naším cílem bylo po třech dnech pochodu dojít do místa zvaného Ciudad Perdida (aka Ztracené město) a pak se během dvou dní vrátit zpátky. Měli jsme docela kliku, protože ten samý den s námi vyrážela na cestu jen jedna další skupinka, takže na denní trase nás bylo celkem 17. A i když cesty byly celkem prošlapané, nebyly zas uplně nejjednodušší a tak se to rozprostřelo a člověk měl pořád alespoň trochu pocit, že prochází pralesem a hledá ztracené město. Aspoň trošku ;). Spalo se tak po různu, buď v hamakách nebo na palandách, ale vždycky venku, jen pod střechou, žádné zdi. Skoro každý den odpoledne pršelo, takže kromě prvního a posledního dne se chodilo vždy dopoledne a odpoledne byl relax a schovávačka pod střechou. Ale i když jsme první den totálně promokli, nijak zvlášť to nevadilo, protože do rána byly věci suché a zima je tu skoro neznámý pojem.

Čtvrtý den jsme opravdu [Ztracené město] našli. Strávili jsme tam bohužel jen pár hodin pod dohledem průvodce, žádný rozchod jako na machu Picchu se nekonal. I tak to stálo za vidění.

Ale největším zážitkem z tohohle treku je určitě cesta samotná, to drápání se do strmých kopců, brodění se za tropického lijáku bahnem a různě překračování říček, které nám stály v cestě.

[Fotogalerie]

[Ztracené město]: http://cs.wikipedia.org/wiki/Ztracen%C3%A9_m%C4%9Bsto
[Fotogalerie]: https://github.com/mojombo/jekyll
